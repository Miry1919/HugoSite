---
title: "Nessuno può capire chi sei"
date: 2020-03-08
---
<div align="center">
Adesso che ho un posto dove scrivere, naturalmente non ho più nulla da esporre. Certo che invece, a voce, su Tenero Gheriglio, da più di un mese mi sto prendendo i miei bei spazi di riflessione, e sto cercando di farli diventare sempre più utili ed attraenti, senza dimenticarmi di mantenerli divertenti. La durata di al massimo 15 minuti a puntata sembra essere perfetta. Allora facciamo così, visto che non ho nulla di nuovo da scrivere, mi andrebbe di ripescare questo mio piccolo scritto dell’anno scorso, scritto che condivisi sui social network, quando questo sito ancora non esisteva. Tra l’altro, si ricollega alla Puntata #5 del podcast (ad oggi l’ultima). Se siete miei ascoltatori, coglierete subito il cioccolatoso collegamento.
</div>

&nbsp;

<div align="center">
<span style="color:red">25 Aprile 2019</span>
</div>

<div align="center">
«Il cioccolato fondente al 70% di cacao adesso è troppo dolce, tanto che l’uovo di Pasqua l’ho lasciato ai miei genitori in favore della tavoletta 85%; da piccola invece volevo solo quello al latte.
Secondo la mia maestra delle elementari non sapevo proprio leggere, e non sarei mai stata portata; adesso cerco e leggo una montagna di libri per mia totale volontà.
Quando posso apprendere da una nuova persona che incontro non mi faccio problemi di timidezza, dico persino la mia. Prima non parlavo; ora parlo tanto, e se comincio con argomenti particolarmente tecnici mia zia non mi sopporta. Non mi sopporta anche chi scopre che non fumo e non bevo, nemmeno il caffè; solo acqua a temperatura ambiente grazie. Non mi comprendono in molti quando dico che voglio assolutamente studiare, soprattutto la Matematica; che sono straziatamente ordinata; che mi piace impegnarmi.
Mi piace cambiare idea e fare cambiare idea su di me. Apprezzo l’aver capito che scegliere e sbagliare sono solo responsabilità di ognuno e che nessuno può capire chi sei. Perché non lo si può capire nemmeno per sé. Fine delle banalità.»
</div>

&nbsp;

<div align="center">
Ottimo, penso che, vista la cadenza nella stesura di questi post, scriverò nuovamente qualcosa dopo Pasqua. Quindi buona Pasqua!
</div>

&nbsp;

<div align="center">
  ✎
</div>
