---
title: "Tanti auguri amore mio"
date: 2021-06-11
---

<div align="center">
Scrivo qui dopo una lunga assenza e dopo l'esame di ieri, il primo finalmente di nuovo in presenza (passato, passato!). Sapete che ne ho altri a breve, come dire: non finiscono mai ma finiranno. Tenero Gheriglio ha chiuso la prima metà della seconda stagione proprio per la mia necessità di dedicare molto tempo allo studio, e ripartirà il 6 settembre. Tuttavia lo sport non deve mai fermarsi, senza sport non sarei io, quest'anno non ho mai saltato una settimana di allenamenti (o forse una), ho corso a 0 °C con i ghiaccioli sotto al naso, e ora corro con quasi 30 °C sciogliendomi dal caldo, ma i risultati si vedono eccome, anche mentalmente. Da anni non mi sentivo così in forma fisicamente, la palestra all'aperto riesce poi a stabilire, insieme alla corsa, una fantastica completezza di movimenti. Inoltre, la World Wide Developer Conference (WWDC 2021) termina oggi, la presentazione di lunedì è scivolata via senza grosse rivoluzioni; è un anno di evoluzione per i sistemi operativi, ma quanto adoro Apple Music hi-res, e Universal Control: mi immagino già il MacBook appoggiato sul piano della postazione in piedi, che riesce a controllare magicamente in input l'iPad appeso in alto.
</div>
&nbsp;

<div align="center">
Pochi giorni fa ho voluto ripensare a come sia effettivamente nato Tenero Gheriglio (podcast). Mi trovavo a Latina per il brevetto di volo base per ufficiale pilota dell'Aeronautica e in un momento di ricreazione (ci era vietato comunicare in quasi tutti i momenti della giornata) riaprii qualche vecchio file pdf; erano gli appunti sui libri "Quiet" di Susan Cain e "Se tremi sull'orlo" di Henry David Thoreau – da quest'ultimo sapete che deriva il nome del podcast. Ne lessi piccoli tratti alle mie compagne di stanza; fu un rudimentale inizio di quello che poi è diventato TG. Avevo già capito la mia vita fosse un'altra, quella che ho adesso, e che dovevo tornare a casa.
</div>
&nbsp;

Ecco i tratti.

---

<span style="color:red">Da "Quiet", Susan Cain:</span>
&nbsp;

«Se sei un introverso, trova il flusso servendoti delle tue qualità. Hai la costanza e la tenacia per risolvere problemi complessi, la lucidità per evitare i tranelli in cui altri cadono più facilmente. Godi di una relativa libertà dalle lusinghe di gratificazioni superficiali come il denaro e lo status sociale. Anzi, la parte più difficile potrebbe essere quella di sfruttare appieno tutti i tuoi molteplici talenti. Potresti essere talmente impegnato a mostrarti come un estroverso entusiasta e sensibile alla ricompensa da sottovalutare i tuoi doni naturali o da sentirti incompreso da chi ti circonda. Ma quando sei concentrato su un progetto a cui tieni, molto probabilmente sai benissimo che la tua energia non ha limiti.
Resta perciò fedele alla tua natura. Se il tuo stile è quello di fare le cose in modo lento e assiduo, non lasciare che gli altri ti spingano ad accelerare. Se ti piace la profondità, non costringerti a tornare in superficie per riprendere fiato. Se il multitasking non fa per te e preferisci invece dedicarti a un solo compito per volta, segui la tua indole. La relativa insensibilità alla ricompensa ti concede lʼinestimabile potere di andare per la tua strada. Sta a te, poi, dare a questa indipendenza uno sbocco positivo.»

---

<span style="color:red">Da "Se tremi sull'orlo", Henry David Thoreau:</span>
&nbsp;

«Inseguite la vostra vita, non perdetela di vista, giratele continuamente intorno come fa un cane col calesse del suo padrone. Fate ciò che amate. Sappiate qual è il vostro osso: rosicchiatelo, seppellitelo, dissotterratelo, e rosicchiatelo ancora.»

---

<div align="center">
Poi tra il 2019 e il 2021 mi è anche successa una cosa particolare, meravigliosa. Ho voluto vivere una storia che certamente mi ha anche portato molte sofferenze, perché ci tengo moltissimo; ho sentito un dolore incredibilmente forte quando era sospesa, interrotta per incomprensioni tra due picchi di follia gioiosa. Oggi è il compleanno della persona speciale che ho il piacere di avere sempre nel cuore, nei pensieri, di incontrare sempre emozionandomi. Tanti auguri amore mio.
</div>
&nbsp;

<div align="center">
Allora lo dico anch'io, trovate il flusso servendovi delle vostre qualità, inseguite la vostra vita, non perdetela di vista, fate ciò che amate, amate; questa vita è l'unica possibilità che abbiamo di essere noi stessi, di essere unici. Siate forti, e ricordatelo sempre anche a me. Bisogna scegliere di essere felici. Grazie.
</div>
&nbsp;

<div align="center">
  ✎
