---
title: Current
description: last three months
---

---
---

*Sia chiaro però, la mia infelicità, la mia vuotezza, non derivano dalle attività, dai risultati, dallo studio, dai progetti paralleli, dalle passioni, dallo sport: tutto questo mi dona da sempre grandissime soddisfazioni, basta impegnarsi, seguire i propri talenti. Tuttavia sono convinta che chi sa sentirsi appagato dalla sola riuscita di quello che ho appena elencato viva di autoinganno. Come possono cose così concrete spingere più in alto la vita di un uomo? Non possono. Per elevarsi servono i sentimenti, i sogni per l'attuazione di un cambiamento sul piano umano; solo l'amore può cambiare veramente la vita di un essere umano, può renderla davvero sensata. Quello che mi succede è semplice, ogni giorno che passa l'amore vero mi sembra sempre più un miraggio, mi stanco, mi abbatto, voglio punirmi. Questo è tutto.*


<span style="color:red">*— 17 febbraio 2022*</span>

---

*Oggi la voglia di punirmi è eccessiva, mi spaventa. Spero di cavarmela con qualcosa di reversibile ma mi darei così tanti pugni da arrivare a non riuscire più a respirare. E l'assurdità è che credo io possa farlo senza che nessuno si dispiaccia, a chi importa di me?*

<span style="color:red">*— 16 febbraio 2022*</span>

---

<span style="text-decoration:underline">L'amore è in rivolta</span>

&nbsp;

Torna la pioggia,

L'amore è in rivolta,

Chissà se mi leggi,

Se a volte mi pensi,

Se lo vorresti ancora,

Un bacio in primavera.

Forse no.

&nbsp;

<span style="color:red">*— 14 febbraio 2022*</span>

---

*La luce della luna entra nella mia stanza, forse anche nella tua. Vorrei essere la luna per stare con te. Non ce la faccio più senza di te, ho bisogno di te.*

<span style="color:red">*— 12 febbraio 2022*</span>

---

*Oggi è giovedì e di giovedì – se mi alleno – ci vediamo quando tu sei in macchina e stai arrivando a casa, e io invece mi trovo ancora nel pieno del mio allenamento, anche quattro settimane fa è stato così. E pensa che sono talmente rincoglionita che poi ogni volta mi ricordo precisamente anche a che ora ti ho vista: quattro giovedì fa erano le ore 13:18, oggi le 13:22 (saranno questi i nostri due 2 di cui scrivevo l'altro giorno?). Avrai pensato che accelerando magari non ti avrei vista, ma mi dispiace, ti ho vista sicuramente prima io, ero in piedi e ti ho vista da lontano, credo di saper vedere la tua macchina anche a 7 km di distanza; inoltre per il mio cervello ci trovavamo attorno a un orario conosciuto (vaglielo a dire al mio cervello di non pensarci, ah, inutile)... Allora poi per il tuo passaggio mi sono seduta, e come quattro settimane fa ti ho dato le spalle, come potevo comportarmi altrimenti? Secondo me se fossi stata sulla strada mi avresti investita volentieri, o forse no solo perché così facendo il mio cadavere senza vita ti avrebbe creato dei problemi, meglio pensare che l'ignobile creatura non esista e basta, no? Ho sentito che avevi la radio accesa in macchina, era abbastanza alta.*

*Mi odierai, e mi avrai dimenticata in maniera estremamente semplice, ma io no, io non sono capace di dimenticarti nemmeno per un istante del nostro tempo qui.*

<span style="color:red">*— 10 febbraio 2022*</span>

---

*Giorno per giorno mi sto accorgendo che la scrittura è, di fatto, uno strumento potentissimo; rimane incisa, e con una frase, un racconto reale o una storia immaginaria si può imprimere qualcosa di decisamente straordinario, unico, che verrà così ricordato con la tua prospettiva.*

<span style="color:red">*— 7 febbraio 2022 (su Twitter)*</span>

---

*Sono le 18:00, è nuvoloso ed essenzialmente buio, stasera mi sento decisamente meglio. È come se io oscilli tra i due stati di un bistabile, 0, 1, 0... 1. Il mio cuore starebbe sull'1 in maniera perpetua e costante, il mio cervello invece tenderebbe ad affiancare una sfilza di 0, 0, 0, incontrollabile, indecifrabile, se non paragonabile a una caduta inesorabile. No! Mi rialzo, al diavolo tutto.*

<span style="color:red">*— 4 febbraio 2022*</span>

---

*Ieri sera sono andata a dormire piangendo e stamattina mi sono svegliata tra le lacrime, ho fatto un incubo terrificante. Prima d'ora non avevo mai percepito così negativamente la mia esistenza, qualcosa di inutile, di irrimediabile, vorrei punirmi. Non so se questo terribile periodo si protrarrà a lungo, se questo senso di vuotezza continuerà a soffocare per sempre la mia vita – so di non poterlo sostenere ancora per molto – oppure se un giorno questa sofferenza finirà o se prima cesserà la mia vita stessa.*

<span style="color:red">*— 3 febbraio 2022*</span>

---

*Qualche minuto dopo le ore 13:00 ti ho incrociata in macchina, in via Europa, tu non mi hai vista ma io ovviamente sì. Stavi molto bene, e com'è bello sapere che in quel momento sono stata così vicina a te, a pochi centimetri di distanza. Credo che poi la verità sia che nei miei pensieri tu sei salita in macchina da me, e siamo andate via insieme, non in due macchine separate. Tornando a casa ti stavo proprio pensando, e stavo pensando che oggi è il 02/02/2022; vorrei tanto che almeno uno di quei due sia di noi due. Ti amo tanto, ti ho sempre amata.*

<span style="color:red">*— 2 febbraio 2022*</span>

---

*«I maschi ci tenevano così tanto, al ca\*\*o, ne erano così orgogliosi, ed erano convinti che tu ci dovessi tenere ancora più di loro.»
— Storia di chi fugge e di chi resta. L'amica geniale, E. Ferrante*

*Direi: ci tengono, ne sono\*. Com'è ben scritto, quindi non mi lamento solo io.*

<span style="color:red">*— 27 gennaio 2022 (su Twitter)*</span>

---

*Il pomeriggio è dolce con te, il sole scende, la luna ci attende. La musica è armoniosa, i pensieri hanno voglia di vederti, e come ti vedo, ti vedo bellissima, ti stringo la mano e andiamo dove vuoi tu.*

<span style="color:red">*— 20 gennaio 2022*</span>

---

*Avevo creduto di poterti dimenticare, ah che stupida. Mi hai creato così tanto dolore, che ho provato, con tanta forza, a staccarmi da te, da tutto, a farti scivolare via da un periodo importante della mia vita, direi forse il più importante. Ma il mio amore mi ha catturata ancora, sono in balìa della tempesta, lo stesso amore che hai deriso, che hai accomunato a un innamoramento banale, infantile, ma nemmeno la più grande fermezza mentale sarebbe capace di dir basta al mio amore, un amore che va avanti da più di tre anni senza lasciarmi scampo! È così invadente questo mio folle amore, vuole esistere a tutti i costi; è sempre pieno di dolcezza, tanto che spesso mi viene tanta paura: è incredibile, qualcosa di mai visto. Non si spegne mai questo mio fuoco, è così esteso e vivace, non posso combatterlo più, non so più cosa tentar di fare, sono stanca. Mi resta solo da caderci dentro, infiammarmi ogni giorno senza poterti amare. Ieri ti ho immaginata nitidamente, da sentire la tua voce in maniera limpida. È meravigliosa, e probabilmente non la sentirò mai più.*

<span style="color:red">*— 16 gennaio 2022*</span>

---

<span style="text-decoration:underline">Sento sempre ribollirmi qualcosa dentro</span>

&nbsp;

Sento sempre ribollirmi qualcosa dentro

Quando ti penso

E allora ti bacio, ti bacio tutto il giorno

Ovunque, dappertutto

Vorrei tanto sapere cosa mi hai fatto

Cosa mi hai detto

Sono stata avvelenata dal tuo profumo

Mi hai anestetizzata

L'altro giorno c'era una persona, non tu

Ma io vedo solo te

Le sono corsa dietro per capire meglio

Era ovvio, mi sbagliavo

Non era bella nemmeno lontanamente

Come lo sei tu

&nbsp;

<span style="color:red">*— 14 gennaio 2022*</span>

---

*C'è il tramonto, ieri non si è mica visto: nebbia fittissima. Ormai quando c'è la nebbia fitta davanti casa mi dico che ancora è buono allora, ancora abito in un luogo di semi-campagna.*

*Sto studiando, e quanto mi piace la Matematica risulta sicuramente incomprensibile ai più. Entrare con la concentrazione giusta in certe materie dell'Ingegneria mi incute quasi sempre un po' di timore, ma una volta immersa le stesse mi catturano, intensamente, e studiarle diventa per me incredibilmente divertente.* 

<span style="color:red">*— 11 gennaio 2022*</span>

---

*Stamattina sono uscita alle h. 11:30, ho corso e fatto i soliti esercizi per le braccia (e core); ovviamente è ritornato il freddo tagliente in concomitanza ai "problemi di donna" (primo giorno).*

*Ora sto facendo stretching e leggendo, come, vi raccontavo giorni fa, mi piace molto fare (e devo, per incastrare le cose); è proprio vero che questa pratica ristende e riassesta tutti i fili della vita, sentite qua:*

*«Anna era chiaramente ammirata dalla sua bellezza e giovinezza e Kitty, prima ancora di rendersene conto, non solo si sentì soggiogata dalla sua influenza, ma addirittura se ne sentì innamorata, come delle ragazze giovani sono capaci di innamorarsi di signore sposate e anziane.»*

*È una frase del libro che sto appunto leggendo, "Anna Karenina". E sembra che io avessi bisogno esattamente di questa frase, che non svela un concetto affatto nuovo per me, ma mi ricorda che non sono proprio fuori dal mondo.*

*Mi manchi, e ti amo. Nulla potrà consolarmi.*

<span style="color:red">*— 10 gennaio 2022*</span>

---

*È una stupidaggine ma la amo: con gli AirPods 3 nelle orecchie, che non stanno riproducendo niente, si sente bene il proprio respiro.*

*Sto facendo un ripristino e cercando di stare di più con me stessa. Nell'ultimo periodo ho voluto tanto bene a delle persone rivelatesi orribili.*

<span style="color:red">*— 8 gennaio 2022 (su Twitter)*</span>

---

*La sera vengo a cercarti, per averti tra le braccia e amarti. Lo faccio, ti amo, ti amo ogni giorno.*

*La sera vengo a cercarti, a baciarti, e ogni volta sembra che quel momento valga più di tutti.*

*Vivere è immaginarti, sognarti, saperti.*

<span style="color:red">*— 6 gennaio 2022*</span>

---

*Mi fa ridere: se ti lamenti di quanto il mondo è brutto e assurdo c'è sempre qualcuno che viene a dirti che potresti provare ad andare da uno psicologo.*

*Credo che invece sia colui che crede di dover sempre vedere il mondo bello, anche se è inaggiustabile, ad avere seri problemi.*

<span style="color:red">*— 3 gennaio 2022 (su Twitter)*</span>

---

*Spesso mi ritrovo a dover spiegare le ragioni che mi hanno spinta a scrivere determinate associazioni di parole e capisco di aver davanti qualcuno che crede che le parole siano quelle, quelle che esattamente legge; ma non è così, scrivere qualcosa va oltre al semplice comunicare.*

<span style="color:red">*— 2 gennaio 2022 (su Twitter)*</span>

---

<span style="text-decoration:underline">Come il solito presentimento</span>

&nbsp;

Vorrei già vedere come andrà

Quell'oscenità

Se ho avuto inventiva

Se l'idea è ancora viva

Non so

Avrò solo perso

Come sempre

E poi rimani solo

Come sul molo

Il mare attorno

Il sole alto

Ma dentro l'abisso

Il cuore un pericoloso ordigno

Da tirare fuori

Dal rovinoso declino

Di un giorno nuovo

E vecchio

Come il solito presentimento

&nbsp;

<span style="color:red">*— 24 dicembre 2021*</span>

---

*Leggere mentre faccio stretching mi appaga molto (poi alcuni esercizi vanno fatti senza far altro, chiaro); è come se io riesca, grazie a questo, a ristendere, riallungare, riassestare tutti i fili della vita. Esce bene la stanchezza della corsa, si affievolisce l'affaticamento mentale della routine quotidiana, cioè rimetto a nuovo i muscoli ed esploro nuovi mondi: tutto si rinnova e ridiventa pronto per la prossima corsa, la prossima lettura.*

<span style="color:red">*— 23 dicembre 2021*</span>

---

*Ho sentito una felicità intensa e poi, e poi il dolore. Un dolore che ti toglie il fiato, col pianto, quel pianto lancinante che non avevo da tanto. Ti amo ancora, non so come fare a smettere di pensarti, l'unico modo sembra morire. L'unico modo sembra morire.*

<span style="color:red">*— 22 dicembre 2021*</span>

---

*Che dici se facciamo un altro giretto di corsa stasera? Mi sento felice e non dovrei, in generale non ci sei... Figuriamoci se posso immaginare di portarti in braccio come un tempo! Circa due settimane fa ho immaginato di farti la cioccolata, e di rubarti fugacemente quella che ti finiva ai lati della bocca, ai limiti delle labbra. Voglio prenderti e portarti via ancora, questa follia mi spiazza, com'è stupida la speranza.*

<span style="color:red">*— 20 dicembre 2021*</span>

---

*Oggi pomeriggio mi sono allenata ancora dalle 17 alle 18 circa, nella nebbia, col buio, insomma un po' nell'oltretomba. Mi dispiace perché di questo passo la morte non avrà davvero più segreti per me! Scherzo ovviamente, ma mamma mia che freddo con 3 °C, l'umidità addosso, e anche quel venticello: cercavo di ripararmi dietro ai palazzi più imponenti... Mi sono risparmiata gli esercizi di braccia, solo corsa e poi "Mirianaerobics". Non c'era nessuno che correva, o probabilmente non l'ho visto nella nebbia, ma è stato bellissimo comunque. Ora doccia, pappa, e dopo stretching, il fondamentale stretching. Com'era... per essere costanti nello sport ci vuole tantissimo impegno, e direi organizzazione precisa degli orari (da far incastrare), e costanza nel mangiare bene, ecc. Ma quello che dai prima o poi lo riprendi.*

<span style="color:red">*— 17 dicembre 2021*</span>

---

*Sono appena tornata da un allenamento di corsa più esercizi per le braccia all'aperto. C'erano: nebbia, buio, 3 gradi centigradi, e per non farsi mancare niente anche i "problemi di donna" al 3º giorno. Per essere costanti nello sport ci vuole tantissimo impegno.*

<span style="color:red">*— 15 dicembre 2021*</span>

---

*Alcune sere ero così felice che venivo a prenderti, senza il tuo permesso, e correvo per le strade con te, portandoti in braccio. E immaginavo di cantare, ma senza che tu mi sentissi, che senso avrebbe avuto altrimenti, sarebbe stato imbarazzante. Ogni tanto ti davo anche un bacetto sulla fronte. Oh com'ero felice!*

<span style="color:red">*— 9 dicembre 2021*</span>

---

*Comunque meglio una gallina domani. Io punto sempre alla gallina. Che poi se l'uovo ti si rompe cosa ci fai, puoi solo lanciarlo contro a un muro, o al massimo che ne so contro qualcuno che ti sta antipatico.*

<span style="color:red">*— 5 dicembre 2021*</span>

---

*Alle persone piace stare appiccicate. A me no. Non mi è mai piaciuto, adesso mi piace ancora di meno, per fortuna le ha allontanate un po' il virus. Sembra che debbano per forza toccarsi, annusare altre persone, percepire il grasso epiteliale di un altro umano, il fiato, l'affanno, e persino l'incredibile fragranza emanata dal corpo, il malcapitato sudore, perché poi il profumo, se c'è, è pura finzione, copertura, inganno. Non riesco a giustificare questo comportamento appiccicoso, spero capiscano che incollarsi non è sempre così emozionante. A me piace vedere le persone per intero, a distanza maggiore, in modo da interfacciarmi senza rompere l'equilibrio dell'intorno delle loro caratteristiche, delle loro funzioni vitali. Poi c'è l'affetto, e allora mi sento di dire che l'amore debba essere stretto, un'unione vera, ma con uno, non con uno qualsiasi, con chi vuoi stia veramente incollato a te.*

<span style="color:red">*— 3 dicembre 2021*</span>

---

*In questo slot il 20 novembre avevo scritto del mio innamoramento, ma ecco, è già finito, è finito prima di iniziare, ma meno male. Quel ragazzo non aveva nemmeno una vaga idea di cos'è l'amore, non che io invece sappia cos'è, o che qualcuno lo sappia davvero, ma un'idea almeno ce l'ho. L'amore è dolcezza, generosità, sensibilità, e molto altro. Allora vorrei scrivere della giornata di oggi, mi sa proprio che è già tempo dei racconti strabilianti di cui parlo nello slot qui sotto. Anche se forse stavolta vi faranno poco ridere.*

*Stamattina ho avuto lezione, Analisi Matematica 2, la adoro, è stato ovviamente bellissimo seguirla e via dicendo. Poi pranzo contenta, ma dopo pranzo cominciano i problemi. Il ragazzo che mi aveva detto che forse "era già un po' amore" continua di nuovo ad alimentare la sua attività principale nel nostro conoscimento. Per raccontare bene il tutto, voglio tenere ancora un po' celata quest'attività, che tra poche righe descriverò. Tutto è partito in maniera "colpo di fulmine": c'è attrazione reciproca, sia fisica, sia generica, intellettuale ecc. Dopo pochi giorni però mi accorgo di qualcosa di assurdo, lui non fa il vaccino "per principio", dice di capire il vaccino, di credere nel vaccino, ma che per sostenere la libertà di scelta non lo fa. Gli scrivo un messaggio per fargli capire quanto questo sia sbagliato, anche provocandolo, per ragionare e... dopo giorni e giorni da orgoglioso torna, dicendo di aver fatto la prima dose e di essere in attesa della seconda, di aver capito dove stava sbagliando, un miracolo. Quasi piango dalla gioia di averlo ritrovato, dalla commozione, ma che stupida illusa sono stata a ripensarci adesso! Proprio qui comincia a mostrarmi l'attività a cui ho iniziato a riferirmi qualche riga fa. Si tratta banalmente e animalescamente di esternare la sua eccitazione incredibile, che dice di non aver mai provato così prima di incontrare me, allora mi chiede di condividere delle foto, accetto e diventa un incubo. Tutto il giorno diventa un via vai di falli auto-distruggibili, intendo di foto/video del suo fallo in agitazione, visibili una sola volta e basta, e ormai come faccio a dire "è troppo, basta" o "non credi sia poco romantico?", troppo tardi. Poi però mi viene un dubbio, la mia accoglienza generosa e sottomessa di falli auto-distruggibili si interrompe, capisco che forse lui è lì con me solo per quello, ci litigo e di nuovo silenzio. Questa volta però dopo pochi giorni gli scrivo, gli dico che ho dubitato, che ho pensato fosse lì solo per quello vista la quantità esagerata di materiale... Capisce e mi dice che gli interesso per tutto, non solo per quello. Ma indovinate un po', passa a mala pena un giorno e ricomincia tutto l'incubo, mi chiede, gli dico "se ti è necessario qualcosa manda" e lui manda più di prima, e chiede anche questa volta, insistentemente, di partecipare all'autodistruzione di foto anche mie, non riesco, gli dico che come minimo dopo l'ultima rottura avrei preferito calmare tutto per qualche giorno ancora... Mi sento pressata, per giorni, e poi arriviamo a oggi, in cui gli invio un link di uno stupido articolo, contenente un argomento a lui sgradito, ma gli dico che è solo divertente, che poi non avrei mandato più niente... Ma no, dice no, no, no, non lo apro, non lo vedo. Mi arrabbio da morire, penso a cosa ho subito nei giorni precedenti, non riesco a sopportare l'idea, gli dico che avrei dovuto fare lo stesso con i suoi ANCORA troppi falli che si autodistruggono. Non capisce, dice che avevo detto sì, dico che ho detto sì ma avevo già spiegato che doveva essere una cosa meno ossessiva, mi dà tutta la colpa, di parlare un attimo al telefono "non ha voglia", sono costretta a bloccarlo perché invece a scrivere non si ferma. Ho incontrato un maniaco, o un depravato, o un insensibile, me n'ero innamorata molto e non vedevo che stavo solo subendo la sua volgarità. Non ho più parole, non ne ho davvero più, ho paura siano tutti così, ho paura di incontrare altri insensibili porci.*

*Vorrei tanto ritornare al momento in cui mentre cercavo di chiamarlo ho incontrato una vecchietta, per strada, che mi ha chiesto dove fosse la chiesa, ma la chiesa di Zivido o quella di San Giuliano, le faccio (stava andando in direzione Zivido). Mi risponde quella di San Giuliano, quella di Zivido no, troppo lontana... Aveva perso la strada, non sapeva più dove si trovasse esattamente, con la pioggia e il buio faccio fatica, mi fa. Allora decido di accompagnarla verso la chiesa giusta per un tratto di strada, in pochi minuti mi racconta che di recente è caduta rompendosi il ginocchio, e ora ha una protesi che le hanno messo a Pavia, e però cammina piano, e non dovrebbe essere nemmeno lì con me fuori, il figlio le ha detto di non uscire più per paura che cada ancora, le indico l'ultimo tratto da fare, la saluto, m'ha riempito di tenerezza, forse in questo mondo tra tanto schifo è ancora presente la bellezza.*

<span style="color:red">*— 22 novembre 2021*</span>

---
